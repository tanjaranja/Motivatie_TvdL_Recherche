### Motivatie_TvdL_Recherche
# Dag! Middels deze weg zou ik u graag de complete versie van mijn motivatie willen laten lezen.

**Waarom wil je bij de politie?**

Ik ben leergierig en gedreven en ik gedij het best in een omgeving waarin ik mentaal (en fysiek) uitgedaagd word. Ik heb een sterk analytisch vermogen dat door mijn studie filosofie kracht bij gezet is. Filosoferen heeft mij geleerd om motieven, acties en beslissingen helder te onderbouwen en waakzaam te zijn voor drogredenen en dubbelzinnigheden. Wat mij binnen de filosofie interesseert is het schematiseren van complexe stof en het vinden van patronen. Momenteel ben ik een vertaalslag aan het maken van het filosofische naar het concrete, waar ik deze vaardigheid leer toepassen op ongestructureerde (big) data d.m.v. een cursus Data science. Data science en filosofie is een interessante en nuttige combinatie, vooral binnen het werkveld van de recherche. Filosofische kennis en kunde, zoals ethische overwegingen en relativeringsvermogen, zijn essentieel voor het vaststellen van de juiste parameters van een dataset. Dit draagt uiteindelijk bij aan het realiseren van een transparant en onpartijdig onderzoek. Voor mij lijkt recherchekunde een fantastische manier om mijn gereedschapskist te vullen en de wetenschap te vertalen naar de praktijk.
Tevens ben ik een sociaal persoon met ruime werkervaring in de hospitality, lesgeven, organisatie en begeleiding. Hier stel ik me proactief op en lever ik graag een actieve bijdrage aan verbeteringsprocessen op de werkvloer en in de maatschappij. Door mijn belangstelling voor mensen (op psychologisch, sociologisch en criminologisch vlak) in combinatie met mijn studieachtergrond heb ik een bijzondere interesse in dader- en slachtoffergedrag, criminaliteitsanalyse en de digitale recherchekunde. 
Voordat ik besloot om mijn sollicitatie door te geven heb ik drie netwerkgesprekken gehad met de teamleider TGO, teamleiding ondermijning en een gedragspsycholoog bij de recherche Groningen. Deze drie gesprekken hebben mijn enthousiasme voor het werk en de bijbehorende opleiding bevestigd. Voor mij zijn afwisseling, uitdaging, teamwork en doorgroeimogelijkheden essentiële kenmerken voor een passende carrière, en allen komen ze terug in het werkveld van de recherche.


**Welke kennis van culturen en leefstijlen heb je?**

Ik ben opgegroeid in Friesland en kom uit een divers middenklasse milieu (zowel socio-economisch als cultureel). Ik heb in mijn jongere jaren mijn identiteit veelal vormgegeven door aansluiting te zoeken bij reeks subculturen, van ‘the underground scene’ tot ‘metalheads’ en ‘rasta’s’. Ik heb kennis mogen maken met mensen die uiteenlopende paden van de samenleving bewandelen, waarvan ik tot op de dag van vandaag nog steeds waardevolle vriendschappen koester. Ik ben mijn eigen pad ingeslagen door als enige in mijn omgeving te kiezen voor een universitaire studie. Deze studie (Europese Talen en Culturen) heeft een sterke focus op de ontwikkeling van interculturele vaardigheden en promoot samenwerking met mensen met verschillende etnische - en culturele achtergronden. In mijn studietijd heb ik daarom met veel plezier samengewerkt met mensen van bijvoorbeeld Spaanse, Duitse, Congolese en Franse komaf. 
Eveneens heb ik kennis mogen maken met een nieuwe cultuur en bureaucratisch systeem door een halfjaar te wonen, studeren en werken in Frankrijk. Door de combinatie van mijn achtergrond en studieloopbaan heb ik een sterk cultureel zelfbewustzijn ontwikkeld. Ik vind het belangrijk om mezelf benaderbaar op te stellen, om op gelijke voet te staan met de mensen om me heen en om bewust te blijven handelen, in lijn met mijn normen en waarden. 

Ik hoop dat u deze ietwat creatieve aanwending van de beperkte schrijfruimte op de sollicitatiepagina kunt waarderen. Ik kijk uit naar een vervolggesprek!

Vriendelijke groet,

Tanja van der Laan

